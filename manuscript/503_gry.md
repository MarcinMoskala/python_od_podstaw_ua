# Ігри для вивчення програмування

Навчання програмуванню — це передовсім практика, тобто години, присвячені читанню та написанню коду. І те, і інше має бути відповідним викликом: надто легке завдання мало чого навчить, надто складне — буде вимагати непропорційно багато зусиль, більше того — знеохотить. Отже, хороші курси крок за кроком пропонують все складніші завдання. Однак є спосіб зробити процес цікавішим: замість того, щоб виконувати завдання із виведення на екран певного тексту, ми можемо керувати роботом, який працює на космічній станції, або повести армію в бій. Саме така ідея стоїть за іграми з програмування.

![Скріншот з гри CodeCombat з одного з початкових рівнів. Праворуч ми пишемо код, який управляє героєм, а ліворуч можемо запустити цей код і подивитися, який ефект отримаємо.](gry_cc1.png)

Ігри з програмування поєднують два світи: розваг та навчання. З правильним підходом вони можуть затягнути не гірше комп’ютерного "шутера" та навчити не набагато менше, ніж хороший курс.

> Для мене особисто програмування або робота програміста самі по собі нагадують стратегічну гру чи RPG. Ти маєш чітко сформульовану проблему, знайомишся з інструментами та можливостями і врешті досягаєш успіху. Тобто Ти ніби отримуєш місію, а потім кружляєш по світу в пошуках підказок, як її вирішити, і нарешті отримуєш бажаний результат.

Ключовим є правильний підхід, тому що добре вмотивованим людям подібні речі можуть навпаки заважати. Вони радше оберуть курс програмування без графічних елементів чи гейміфікації [^503_1]. Правильно, не потрібно себе змушувати до гри. З іншого боку, варто належним чином оцінити існування таких ігор і пошукати ту, яка Тебе затягне. Я сам у молодості приділяв їм чимало часу. Я також бачив, як багато людей навчилися програмувати за допомогою ігор. Я бачу якусь магію у тому, що людина, захоплена якоюсь грою, може витратити на навчання цілий день, навіть не зважаючи на час.

> **Варто пам’ятати про отримання задоволення від навчання програмуванню.** Я справді вважаю програмування чимось фантастичним. Я не знаю іншої галузі, яка б настільки захоплювала людей. Це захоплення, якому потрібно навчитися, і, повірте, воно того варте. Найбільше воно допоможе у навчанні, але слід зазначити, що рекрутери також звертають на нього увагу. **Найбільшою загрозою є не те, що навчання займе трохи більше часу, а те, що Ти втратиш мотивацію і перестанеш учитися.** Так, я вважаю, що дуже важливо працювати й бачити прогрес, але задоволення робить навчання простішим. Тож про нього також варто подбати. Як би абстрактно це не звучало для тих, хто хоче якомога швидше змінити професію, потрібно навчитися любити програмування. Без цього важко стати програмістом і ще важче — хорошим.

### Приклади ігор з програмування

Ми знаємо багато ігор з програмування. Увівши в Google "programming games", Ти знайдеш численні підбірки. Однак, щоб дати Тобі трохи розуміння, чого очікувати, я представлю ті, в які грав сам.

Історія починається з дуже старих ігор: **Colobot** та її продовження **CeeBot**. Це досить древні ігри, тому я представляю їх радше як цікавинку на вступі. У них гравець керує роботами на далекій планеті. В різних частинах ми маємо справу з колонізацією та захистом планет, польотами на космічних кораблях і навіть гонками чи грою в космічний футбол. У грі використовується розроблена для її потреб мова, схожа на C++. Цікаво, що Colobot отримав рекомендацію Міністерства освіти і науки Польщі як дидактичний засіб на рівні середньої та старшої школи у сфері навчання створенню алгоритмів та опанування правил програмування та синтаксису, характерних для мов C++ та Java. Це була перша гра з програмування, в яку я грав. Я багато чому з неї навчився. Сьогодні я би її не радив, головно тому, що вона вже застаріла, вимагає встановлення, а крім того, краще під час навчання використовувати мову, якою ми плануємо користуватися пізніше.

{width: 100%}
![Знімок з екрана гри CeeBot.](gry_ceebot.png)

Більш сучасний варіант і мій особистий фаворит — **CodeCombat**. Гра базується на елементах керування героєм у світі RPG. Наразі можна вибрати Python, JavaScript, CoffeeScript, Lua, Java або C++. На чергових рівнях Ти стикаєшся з різними викликами: від найпростішої ходьби та битв до віддавання наказів цілим арміям. Я пам’ятаю, що гра добре структурована та захоплива. Варто ставитися до неї як до доповнення процесу навчання. Якщо Ти починатимеш із певним досвідом, перші рівні можуть здатися надто простими. Просто пройди їх, аби приступити до складніших завдань. Більша проблема з’явиться, коли рівень складності перевищить Твої поточні навички. Не переймайся, просто потренуйся на іншому курсі та повернися до гри пізніше. Під час гри я рекомендую робити нотатки про доступні функції.

{width: 100%}
![Знімок з екрана гри CodeCombat.](gry_cc2.png)

Ще одна популярна пропозиція — це **CodinGame**. Тут ми маємо справу безпосередньо з вирішенням завдань із програмування. Ми можемо обирати з величезної кількості місій та мов програмування. Крім того, є численні елементи змагання з іншими гравцями, які роблять гру справді захопливою. Додам, що гра набула популярності не лише серед недосвідчених програмістів, а й серед людей, які готуються до участі у змаганнях з програмування (Competitive Programming). [^503_2].

{width: 100%}
![Знімок з екрана гри CodinGame.](gry_codingame.png)

Варто згадати ігри, які створювалися передовсім як розважальні, а вивчення програмування або його понять в них є радше корисним доповненням. Наприклад Hack 'n' Slash. Ця гра спочатку виглядає як звичайна RPG, але ми швидко виявляємо, що механіка дозволяє нам хакнути гру і з часом навіть змінювати її вихідний код.

{width: 70%}
![Знімок з екрана з гри Hack 'n' Slash.](gry_hns.png)

Також було створено ряд ігор, у яких не пишеться код як такий, зате за допомогою різного типу абстракцій гравець вчиться мисленню та використанню алгоритмів, типових для програмування. Це, наприклад, Human Resource Machine. Більше таких ігор я запропоную в наступному розділі про навчання програмуванню на телефоні.

{width: 75%}
![Знімок з екрана гри Human Resource Machine.](gry_hr.png)

### Завершення

Вивчення програмування — це неймовірний процес. Я часто помічаю, що люди його не цінують. Спочатку вони поспішають, постійно невдоволені тим, як багато вони ще не знають, а коли досягають певного рівня, і залишається все менше й менше невідомих знань, ностальгійно згадують період знайомства. Тоді програмісти часто починають шукати можливість дізнатися щось нове: вивчають нові мови та технології, відвідують конференції та хакатони, проводять вільний час за написанням коду open source. Навчання окриляє, дає відчуття розвитку та приносить неймовірне задоволення.

Можна порівняти цей процес з походом у гори. Так, кожен хоче піднятися на вершину, але найприємніше — це саме сходження. Коли альпініст підіймається на гору своєї мрії, він зазвичай не залишається на вершині надто довго і вже шукає наступного виклику. Вся справа в процесі. Я сумніваюся, що хтось може стати хорошим альпіністом, якщо на кожному кроці злитиметься, що досі не досяг мети або що йде надто повільно. Так само і в програмуванні, вся суть у задоволенні від самого процесу навчання.

Щоб урізноманітнити цей захопливий шлях, я рекомендую зокрема звернутися до ігор з програмування. Вони виконують різні функції: від навчання основам і постановки викликів з програмування до представлення алгоритміки. Варто поглянути на популярні зараз ігри з програмування та перевірити, чи якась із них Тебе зацікавить, адже програмуванням варто розважатися.

[^503_1]: Гейміфікація або ігровізація — це навмисне застосування механізмів, які використовуються у розробці ігор, для активування, мотивування та підтримки учнів чи користувачів.
[^503_2]: Хоч існують спеціальні платформи, такі як HackerRank, CodeChef і CodeForces.



