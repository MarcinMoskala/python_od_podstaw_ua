# Вступ

Програмування — це насамперед весело. Не дарма програмісти ходять на хакатони[^000_1], пишуть проєкти в позаробочий час, скаржаться, коли на роботі доводиться виділяти менше часу на кодування. Програмування часом затягує, як найцікавіший серіал, до того ж воно може принести набагато більше задоволення. При цьому воно виконує важливі особисті та суспільні задачі. Для людини програмування відкриває багато дверей, для суспільства — підвищує ефективність праці, а отже сприяє зростанню ВВП, доходів до бюджету та якості нашого життя[^000_2].

Програмування доступніше, ніж здається. Я зустрічав чудових програмістів із гуманітарною освітою або багаторічним досвідом роботи в супермаркетах. Його можна порівняти з участю в марафоні або вивченням іноземної мови. Це велике досягнення, яке вимагає багато праці, але навіть людина без якихось особливих схильностей здатна програмувати. Для цього не потрібна спеціальна освіта, сертифікати чи дорогі курси. Від програмістів більше не очікують специфічних знань з електроніки чи математики. З кожним роком ця галузь стає все простішою, її вивчення — доступнішим, а вміння програмувати — кориснішим.[^000_3].

Сподіваюся, ця книга дасть Тобі можливість відчути все це на власному досвіді. Я намагався писати про важливе і корисне максимально просто і цікаво. Я хотів би, щоб ця книга стала як приємним вступом до пригоди з програмуванням, так і джерелом міцної мотивації, яка спонукатиме Тебе до дій. Готові? Тоді починаємо!

# Про книгу

Книга складається з п’яти частин:
1. *Найважливіше в Python* — тут ми розпочнемо нашу пригоду з програмуванням і познайомимося з основним функціоналом цієї мови.
2. *Глибше занурення* — тут ми вийдемо за межі основ і почнемо обговорювати складніші теми.
3. *Напишімо гру* — тут ми використаємо набуті в попередніх частинах навички для написання гри.
4. *Практичні проєкти* — тут я покажу вам, як створити кілька проєктів на Python. У цій частині ми аналізуватимемо набори даних, збиратимемо дані з інтернету, запустимо вебсторінку і використаємо штучний інтелект для розпізнавання рукописного тексту.
5. *Про програмування* — тут ми поговоримо про використання набутих навичок, вивчення програмування та про сферу IT загалом.

Наприкінці книги можна знайти розв’язки до вправ і словник основних термінів.

### Кому адресована ця книга?

Це книга для всіх, хто хоче навчитися програмуванню. Я збираюся спростувати стереотипи і довести, що нею можуть скористатися і 53-річна вчителька, і 42-річний таксист, і 12-річний школяр. Я очікую від читача лише досвіду користування комп’ютером та інтернетом. Решту спробую пояснити.

Це **не** книга для людей, які вже вміють програмувати іншими мовами. Вона пояснює все з нуля. Не варто її також вважати академічним підручником. Я спростив лексику, а термінам дав неформальні визначення. Звичайно, я намагався бути максимально коректним, проте ставку робив на зрозумілість і практичність.

### Як написана ця книга?

Мені пощастило спостерігати за багатьма людьми під час вивчення програмування. Вони часто скаржилися, що польські підручники з програмування дуже складні: переповнені незрозумілими термінами або надто теоретичні. Я вирішив написати зовсім іншу книгу. Я взяв собі за мету пояснювати все "на пальцях", використовуючи неформальну мову. Я завжди ставив на перше місце інтереси читача, нехтуючи потенційною критикою з боку моєї спільноти. У книзі я намагався донести найголовніше, а також пояснити, де і як можна використати набуті навички на практиці. В поясненнях я часто вдаюся до метафор та ілюстрацій.

Пишучи цю книгу, я намагаюся звертатися безпосередньо до Тебе. Це пов’язано з дослідженнями, які показують, що подана таким чином інформація краще запам’ятовується. Здебільшого я писатиму у множині, маючи на увазі себе і Тебе. З ввічливості я писатиму звертання з великої літери: Ти, Тебе, Твій — так, як зазвичай робиться у листах. І намагатимуся уникатиму чоловічого чи жіночого роду[^000_4].

Я використовуватиму верхні лапки (тобто " з обох сторін), а в дійсних числах - крапки замість ком (3.14 замість 3,14). Такий запис використовується у програмуванні, тож таким чином я хочу зберегти послідовність написання у прикладах, а заодно допомогти Тобі звикнути до цих знаків.

### Що Ти дізнаєшся із книги?

Цієї книги недостатньо, щоб навчитися програмувати. Я не знаю, чи існує книга, якої буде достатньо. Це ніби ми хотіли б вивчити фінську з нуля за однією книжкою. Однак, якщо Ти почнеш старанно вчитися за допомогою цієї книги, використовуючи приклади та завдання, отримаєш достатньо знань, щоб використовувати Python у простих цілях. У п’ятій частині я покажу Тобі, що Ти можеш зробити далі і як можна продовжити навчання.

> Цікавий факт: Python створено в Нідерландах Гвідо ван Россумом. Мова отримала свою назву від комедійної групи Monty Python.

### Як читати цю книгу?

Є два способи читати цю книгу: серйозно і послідовно, аналізуючи приклади та виконуючи всі завдання, або довільно, пропускаючи деталі та намагаючись отримати загальну картину того, про що йдеться в програмуванні.

Другий момент — порядок читання. Читати книгу сторінка за сторінкою варто, якщо Ти хочеш почати вчитися якнайшвидше. Лише в п’ятій (останній) частині формується ширше уявлення про те, чим програмування може бути корисним для нас, як можна продовжувати вчитися і чому ці знання важливі. Однак ніщо не заважає Тобі почати з останньої частини. А тих, хто цікавиться розвитком IT-сфери загалом, запрошую до розділу *Майбутнє програмування*.

### Чому Python?

Python — це мова, яка широко використовується для багатьох цілей. Тому її вживають і програмісти, і науковці, і аналітики. Це, по суті, стандарт у сфері аналізу даних або штучного інтелекту. Значна частина коду, що створюється такими великими компаніями, як Google і Meta, написана на Python. Фахівці з мережевої та кібербезпеки також використовують цю мову, в основному для створення скриптів[^000_5]. Водночас Python достатньо простий, щоб почати вивчати програмування з нього. На мою думку, разом із JavaScript це найкраща мова для початку навчання.

### JavaScript з нуля

У цієї книги є сестра: *JavaScript з нуля*. Я вирішив написати ці книги, тому що вважаю, що потрібні обидві. Це два чудових способи почати вивчати програмування. Тож який із них обрати? Це не надто важливе рішення, тому що обидві мови дуже схожі. *JavaScript з нуля* я раджу тим людям, які люблять бачити, що вони роблять. На JavaScript створюються насамперед вебсторінки. З одного боку, дивовижно, що ви створюєте те, що можна побачити та з чим користувачі безпосередньо взаємодіятимуть. З іншого боку, на практиці це означає постійну боротьбу з тим, як вебсайт виглядає на телефонах, зі зміною кольору кнопок або дивною поведінкою лише в одному браузері. Робота JavaScript-розробника часто художня, що може бути як плюсом, так і мінусом. *Python з нуля* — це ідеальна книга для аналітиків, науковців, інженерів даних, людей, які цікавляться штучним інтелектом або комп’ютерними мережами. Python також є кращим вибором для людей, які хочуть співтворити інфраструктуру, наприклад, у серверних кімнатах чи центрах обробки даних, або створювати серверну частину вебсайтів. Обидві ці мови добре підійдуть тестувальникам і людям, які хочуть автоматизувати свою роботу.

Оскільки Python та JavaScript дуже схожі, ця книга та *JavaScript з нуля* мають багато спільного. Деякі розділи майже ідентичні. Кінцевою метою було зробити книгу якомога кращою, тому я зберіг хороші приклади, які, як я вже встиг переконатися, сподобалися читачам.

{pagebreak}

### Подяки

Кожна книга — це результат роботи багатьох людей. Ось люди, яким я хочу подякувати за те, що зробили цю книгу кращою:
* **Мацек Москала**, Себастіан Бучинський, Майя Москала, Артур Молєндовський, які працювали над технічною редакцією книги.
* **Роберт Дуда**, **Аґнєшка Вітковська**, Вероніка Ґурська, які були першими читачами тестової версії та активно надавали численні пропозиції.
* Марта Разнєвська, яка підготувала більшість малюнків та дизайн обкладинки.
* Домініка Ямроґа, яка відредагувала текст книги.

[^000_1]: Зустрічі, на яких команди розробників пишуть програми від початку до кінця протягом обмеженого часу (зазвичай 24 або 48 годин). Програмісти роблять це у вільний час і для розваги, а також щоб мати простір для навчання та тестування нових технологій.
[^000_2]: Більше про те, як я бачу програмування з точки зору соціуму, йдеться в останній частині *Майбутнє програмування*. Якщо Тебе це зацікавило, перейди до неї одразу.
[^000_3]: Докладніше про це в четвертій частині *Про програмування*.
[^000_4]: За винятком частини *Як стати програмістом*, де я використовую форму "програміст/програмістка" або "розробник/розробниця".
[^000_5]: У відомому серіалі "Містер Робот" головний герой використовує здебільшого мову Python.
[^000_6]: Дані за 2015 рік від Ocado Group, посилання: https://bit.ly/3urXI2F

