# Як стати програмістом

Одне з найпоширеніших запитань, яке мені задають люди з ширшого кола спілкування: як стати програмістом/програмісткою? У мене змішані почуття щодо нього. Я ціную людей, які хочуть вчитися і брати долю в свої руки. Мої друзі, які обрали цей шлях, дуже задоволені своїм рішенням. З іншого боку, я бачив, яким складним цей шлях був для них: скільки часу та емоцій він їм вартував. Це, як правило, дуже важкий час. Як морально, так і з точки зору великої кількості речей, від яких доведеться відмовитися, щоб присвятити час навчанню. Тому я рекомендую розподілити зусилля, спочатку поставитися до програмування як до хобі, вчитися і кодувати у задоволення. Таким чином ми навіть не помітимо, як потенційний шлях до зміни галузі стане більш досяжним. Однак часто така пропозиція не зустрічала схвалення серед моїх співрозмовників. Я чув, що це неможливо, що вони хотіли б змінити галузь якомога швидше... Тому я склав план, як перекваліфікуватися і стати програмістом у найкоротші строки.

## Генезис плану

Перший план вивчення програмування був складений, коли перша людина запитала мене, як найшвидше розпочати кар’єру програміста. Коли я допомагав цій людині, а потім наступним, мій план змінювався. Більшість модифікували його відповідно до своїх потреб, але загалом дотримувалися. Схоже, що він пішов їм на користь. Тож якщо у Тебе немає професійного наставника, який би Тебе скеровував, а Ти хочеш стати програмістом/програмісткою якомога швидше, я також рекомендую планувати навчання на його основі.

## Для кого цей план?

Цей план призначений для людей, які:

- знають англійську принаймні на комунікативному рівні;
- вправно працюють із комп’ютером, браузером і пошуком інформації в інтернеті.

Люди, які не відповідають цим умовам, на жаль, повинні пройти довший шлях до нової професії. Я рекомендую почати з вищезгаданих необхідних навичок.

{width: 100%}
![Згідно зі звітом Bulldogjob майже всі спеціалісти з IT в Польщі знають англійську мову.](english_in_programming.png)

Цей план також підходить для людей, які справді хочуть працювати програмістами. Програмування вимагає багато часу, проведеного за комп’ютером, і постійного усування несправностей. Такий режим роботи підійде не всім.

План також передбачає доступ до великої кількості компаній, які шукають спеціалістів у цій галузі. Така можливість є у великих містах. На жаль, мені важко сказати, як має виглядати цей шлях у менших населених пунктах.

{pagebreak}

## Скільки часу потрібно, щоб пройти цей шлях?

Це дуже індивідуально. Присвячуючи **принаймні** 20 годин на тиждень інтенсивному навчанню (в середньому, я би припускав, що це ближче до 30 годин), більшість людей, яких я знаю, змогли перекваліфікуватися за 9-12 місяців, починаючи з абсолютно непов’язаної з програмуванням роботи (від інженерів з монтажу до продавців) до першої роботи на позиції Junior Developer або стажера. Загалом ці зусилля можна оцінити в 1000–1500 годин інтенсивного навчання. В основному це пов’язано з тим, що для того, щоб працювати, ми повинні мати набагато ширші навички, ніж просто володіння певною мовою. Наприклад, вимоги до посади Junior Python Developer для роботи з фреймворком Django можуть включати:

- добре володіння Python;
- знання фреймворку Django;
- знання HTML, CSS і JavaScript;
- знання інструментів Git і PyCharm;
- принаймні базове розуміння моделей і практик програмування;
- загальні технічні знання;
- досвід створення проєктів з використанням вищевказаних технологій та інструментів.

Це набагато більше, ніж просто Python, тому це природно займає більше часу.

## План 7 кроків

1. **Прийми попереднє рішення про те, чим ти хочеш займатися як програміст/програмістка.** Проконсультуйся з кількома досвідченими програмістами, прочитай статті та подивись порівняння роботи програмістів Front-end, Back-end, Android, iOS, вбудованих систем, ігор, Big Data тощо. Зверни увагу на те, наскільки легко знайти першу роботу і скільки заробляють спеціалісти в різних сферах. Наприклад, створення ігор звучить захопливо, але це доволі непростий шлях. Аналіз даних не вимагає багато технічних навичок, але потребує хорошого знання статистики. Існує дуже високий попит на бекенд-розробників, але цей шлях вимагає більше навчання, ніж, наприклад, професія тестувальника чи інших спеціалістів. Найкраще обговорити це з кимось із досвідом роботи в галузі, врахувати свої інтереси та характер, а потім вибрати один шлях (який завжди можна змінити пізніше).
2. **Вивчи обрану мову програмування.** Цей крок займе багато годин, оскільки це не тільки навчання, а й засвоєння особливостей з читання та написання коду. Пройди кілька онлайн-курсів з нуля та приділи достатньо часу вправам, щоб почуватися комфортно з мовою. Тобі можуть знадобитися ігри з програмування та застосунки для навчання на телефоні.
3. **Вибери фреймворк.** Саме час обрати, яким фреймворком [^505_2] Ти будеш користуватися. Наприклад, для написання вебсайтів зараз використовуються React, Vue і Angular. Для створення інтернет-сервісів на Python популярні Django і Flask. Почитай про відмінності і проконсультуйся з досвідченим програмістом, а потім зроби попередній вибір.
4. **Вивчи свій фреймворк.** Пройди принаймні кілька курсів з обраного фреймворку, виконай усі вправи, тестуй те, що робить лектор, експериментуй самостійно з тим, що Ти вже знаєш.
5. **Роби проєкти в обраному фреймворку.** Почни з курсів на YouTube (або інших платформах) про те, як робити різні типи проєктів у вибраному фреймворку. Можна пошукати, наприклад, "build forum django" або "build chat react". Таких курсів на YouTube не бракує. Слідкуй за тим, що робить лектор і виконуй подібні проєкти самостійно. Це важливо, оскільки водночас Ти здобуваєш знання про те, як створюються такі проєкти, і будуєш своє портфоліо. Надалі намагайся розвивати свої проєкти. У міру того, як Ти дізнаєшся щось нове, думай, де використати нові знання у вже написаних проєктах. Не забувай робити резервні копії, бажано за допомогою Git.
6. Тим часом **вивчай інші інструменти, яких очікують роботодавці**. Пройди курс з Git, з використання консолі і середовища розробки (наприклад PyCharm), з популярних пакетів. Не завадить дізнатися, що таке regex, HTTP і REST, функціональне та об’єктне програмування, вивчити гарячі клавіші тощо. Це може здаватися другорядним, проте такі навички мають велике значення як у програмуванні, так і під час працевлаштування.
7. **Почни надсилати своє резюме.** Насправді, чим більше, тим краще. Варто відправляти принаймні 100 резюме на тиждень (я не помилився, у великих містах дуже багато пропозицій для розробників). Не бійся подавати заявку в ту ж компанію, коли відкривається новий набір. Не соромся зголошуватися на позиції, які трохи перевищують Твій досвід (якщо компанія не знаходить досвідченого розробника, вона часто починає пошук серед перспективних новачків). Хорошою стратегією буде виділяти на це один день на тиждень, а решту тижня присвячувати роботі над своїми проєктами і підготовці до співбесід. Тут допоможуть списки типових запитань, які ставлять під час співбесід. Намагайся підготувати відповіді на якомога більше таких запитань.

На всіх етапах роби багато записів. Також буває корисно вивчати деякі речі напам’ять за допомогою мемокарток (наприклад, в застосунку Anki). Справді, знання завчені на зубок, малопридатні в самій роботі, але вони дозволяють справити гарне враження на рекрутерів.

Під час усього навчання варто мати поряд досвідченішу людину, з якою можна порадитися хоча б раз на тиждень. Ідеться про когось, хто відповів би на Твої запитання і знайшов помилки, які можуть стримувати Твій подальший розвиток. В ідеалі це практикуючий програміст/програмістка.

Рекомендую не боятися йти на стажування або практику, навіть безоплатні. Зазвичай компаніям доводиться вкладати у молодих програмістів багато часу більш досвідчених осіб. Лише згодом новачки починають приносити більше прибутку, ніж витрат. Зазвичай, як тільки ми починаємо свою першу роботу в сфері програмування, темп навчання надзвичайно прискорюється, а наша позиція на ринку стрімко зростає. Досвід роботи також дуже вигідно виглядатиме у резюме. Тож таке стажування чи практику можна розглядати як інвестицію.

### Завершення

Змінити галузь — важкий, але можливий шлях. Для цього немає необхідності здобувати освіту і потрібно набагато менше природних здібностей, ніж прийнято вважати [^505_3]. Однак потрібно присвятити цій справі багато годин. Коли ми витрачаємо їх неквапливо, в рамках хобі, вони минають швидко. Але коли ми підходимо до навчання як до спринту, щоб якомога швидше досягти бажаної нової професії, це може виснажувати емоційно. Особливо останній крок, на якому, природно, надходить багато відмов від компаній. Тому я нікого не штовхаю на цей шлях силою. Натомість закликаю розпочати програмувати з зацікавлення. Однак, якщо Ти вирішиш це зробити, або життя спрямує Тебе на цей шлях, я сподіваюся, мій план буде корисним і ефективним.


[1] Vicki L. Sauter, Predicting computer programming skill, Computers & Education, Volume 10, Issue 2, 1986, Pages 299-302, ISSN 0360-1315, https://bit.ly/2UNQi9V


[2] Shute, V. J. (1991). Who is Likely to Acquire Programming Skills? Journal of Educational Computing Research, 7(1), 1–24. https://bit.ly/2U6l1Py


[^505_1]: Мені не вдалося уникнути вказування на рід, тому я використовуватиму форму програміст/програмістка.
[^505_2]: Найважливіший пакет, який використовується в проєкті і визначає, як ми пишемо наш код. Див. *Словник* наприкінці книги.
[^505_3]: Багато людей кидають навчання, думаючи, що їм потрібні математичні здібності, тоді як деякі дослідження показують, що важливішими можуть бути мовні навички[1][1].




