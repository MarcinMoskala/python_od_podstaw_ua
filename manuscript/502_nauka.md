# Як навчитися програмувати

Вивчення програмування багато в чому схоже на вивчення іноземної мови. Потрібно запам’ятати слова (в програмуванні — ключові слова, назви функцій), граматику (синтаксис мови) та деякі практики. Так само, як і при вивченні іноземної мови, насамперед потрібна самостійна робота, багато часу на засвоєння матеріалу, практика, практика і ще раз... практика.

Розроблено багато інструментів, які можуть нам допомогти у цьому завданні. Найважливішим із них, хоча й не єдиним, є онлайн-курси. Також можна користуватися книгами, офлайн-курсами, навчальними іграми, телефонними програмами тощо. Кожен із цих засобів має свої сильні та слабкі сторони. Отже, огляньмо найважливіші доступні варіанти.

## Онлайн-курси

Я вважаю інтерактивні онлайн-курси найважливішим інструментом вивчення програмування. Такі курси зазвичай поєднують:

* Відеолекції або матеріали, які пояснюють теорію. І ті, і ті бувають інтерактивними. Наприклад, на [*Learn Python 3 from Scratch* від educative] (https://www.educative.io/courses/learn-python-3-from-scratch) або на [learnpython.org] (https://www.learnpython.org/pl/) можна запустити будь-який приклад, а на [*Learn Python for free* від scrimba] (https://scrimba.com/learn/python) відеозапис можна зупинити, змінити код, який демонструє лектор, і запустити його зі змінами.
* Контрольні запитання, найчастіше у формі вікторин.
* Практичні вправи, під час яких ми приймаємо розробницькі виклики та пишемо код, щоб їх подолати. Наприклад, навчання на [*codecademy*] (https://www.codecademy.com/) в цілому базується на вирішенні нових завдань програмування.

Теорія та вікторини корисні, але найголовніше — це практика. Варто звертати увагу на якомога більш практичні курси. Гарна практика — це виклик на потрібному рівні. Занадто легке завдання мало чому нас навчить, надто складне — ще менше, і може навіть знеохотити до навчання. Секрет успіху в тому, щоб підібрати правильні вправи. Крім того, має значення їхня кількість. Вона має бути достатньою для того, щоб зрозуміти та закріпити інформацію, але водночас не надто великою, щоб не набриднути і не знизити мотивацію.

Завдяки тому, що курси поєднують у собі багато технік передавання знань, вони виявляються дуже ефективними. Звичайно, не всі, але в інтернеті Ти легко знайдеш багато якісних безкоштовних курсів програмування різними мовами. Іноді можна натрапити також на курси, варті інвестицій.

![Знімок з екрана безплатного курсу "Learn Python 3 from Scratch" від educative.](educative.png)

**Як почати** Інтернет кишить як безплатними, так і платними курсами. Шукай їх за запитом "top free courses python". Перед покупкою курсу на сайті Udemy рекомендую ознайомитися з відгуками на інших сайтах (там є і якісні курси, і, на мій погляд, сумнівні).

## Академічні онлайн-курси

Іншим типом онлайн-курсів є типово академічні. Вони мають особливу структуру — базуються переважно на лекціях, між якими виконується певна домашня робота. Це складніший метод навчання, хоча багато з цих курсів дуже високої якості.

**Як почати** Хороші курси такого типу можна знайти на платформах edX, Coursera та YouTube. Я особливо раджу курси Гарвардського університету Девіда Дж. Малана (доступні на YouTube або edX) і, для тих, хто цікавиться штучним інтелектом, курси Ендрю Ина (доступні на YouTube або Coursera).

> На платформі Coursera майже всі курси можна переглянути безплатно. В офіційно платних курсах під час реєстрації обери "audit the course". Це дасть Тобі доступ до всіх матеріалів і тестів.

![Уривок із запису курсу CS50, проведеного в Гарвардському університеті професором Девідом Дж. Маланом. Курс доступний на YouTube та edX.](CS50.png)

## Навчання програмуванню на YouTube

Щодня YouTube завантажує багато годин контенту для навчання програмуванню. Як і скрізь, Ти можеш знайти матеріали різної якості від тих, які неможливо дивитися, до справді захопливих і корисних.

Перевагою курсів на YouTube є те, що там можна знайти також якісні матеріали польською мовою. Серед польських розробників є багато ентузіастів, які присвятили багато часу підготовці якісних курсів програмування. Наприклад, такі канали як *[Pasja informatyki](https://www.youtube.com/c/Pasjainformatykitutoriale/)*, *[helloroman](https://www.youtube.com/c/helloroman/)*, *[overment](https://www.youtube.com/c/overment/)*, *[Jak nauczyć się programowania](https://www.youtube.com/c/Jaknauczy%C4%87si%C4%99programowania/)* чи *[Samuraj Programowania](https://www.youtube.com/c/SamurajProgramowania/videos)*. Однак це лише невелика частина зі списку активних програмістів-ютуберів, тому я рекомендую Тобі просто шукати те, чого Ти хочете навчитися, і є велика ймовірність, що Ти знайдеш корисне відео на цю тему.

Ще однією сильною стороною YouTube є величезна кількість відеоінструкцій, які розповідають, як крок за кроком створити проєкт. Таке рішення зазвичай дуже допомагає початківцям, тому що простіше працювати над проєктом, стежачи за кимось досвідченішим. Тож це чудовий варіант як для любителів програмування, так і для людей, які хочуть поповнити своє резюме новими проєктами.

**Як почати** Почни шукати цікаві теми на YouTube і перевіряй результати пошуку, а потім — пропозиції перегляду. З часом Ти знайдеш авторів, чиї записи Тобі подобаються найбільше. На YouTube, як і в Google, я рекомендую використовувати ключові слова, тобто "Python курс гра", а не "Як написати гру на Python?".

## Книги

Багато разів люди, які вивчають програмування, скаржилися, що більшість книжок польською мовою на цю тему написані надто складно, що дуже перешкоджає розумінню та сповільнює отримання знань. На щастя, є й простіші книги, які пояснюють все крок за кроком, не випробовуючи увагу читача (я сподіваюся, що книга, яку Ти тримаєш у руках, належить саме до таких). Я рекомендую серію для початківців під назвою "Rusz Głową". Вона містить чіткі пояснення від самих основ.

![У контексті мови Python, крім *Python. Rusz głową!*, новачкам часто радять *Automatyzacja nudnych zadań z Pythonem*, *Python. Instrukcje dla programisty* та *Python. Wprowadzenie*.](ksiazki.png)

Перевагою книг над онлайн-курсами є їх зручність і відсутність необхідності сидіти перед монітором. Ти можеш читати їх перед сном або під час поїздки в метро. З іншого боку, вони не такі інтерактивні та цікаві, як онлайн-курси. Тому я б сприймав їх як доповнення, а не основу науки.

## Подкасти

Одним з додаткових методів навчання можуть бути подкасти про програмування. Завдяки їм ми не навчимося кодувати, але вони можуть допомогти нам збагатити словниковий запас і поглибити розуміння концепцій, тенденцій і того, як працює галузь. Перевага подкастів у тому, що їх можна слухати, як радіо — у дорозі, на пробіжці чи під час прибирання.

## Буткемпи та офлайн-курси

Ще одним популярним варіантом навчання стали так звані буткемпи, тобто інтенсивні курси програмування. Їхніми найбільшими перевагами є:

- мотивація — підтримувати її допомагає виділений час на навчання та взаємодія з групою;
- упорядкована програма навчання — значно простіше вчитися, коли відомо, що вивчати і в якому порядку;
- відповіді лектора на запитання учасників — це допомагає прояснити незрозумілі теми та виправляти помилкове розуміння на ранній стадії навчання.

Водночас, буткемпи зазвичай недешеві. Вони також нав’язують певну дисципліну, змушують нас коригувати наші плани та присвячувати навчанню багато часу. Це не необхідність, я бачив багатьох людей, які навчилися програмуванню без них. Якщо Ти вмієш підтримувати власну мотивацію, Тобі буде достатньо періодично консультуватися з викладачем чи ментором (бажано практикуючим програмістом). Знаючи плюси і мінуси, ми самі повинні вирішити, чи варто йти на такий інтенсивний курс, чи ні.

## Менторство

Наявність хорошого наставника значно прискорює розвиток навичок програмування. Це може бути знайомий розробник, тренер на курсах, наймана людина або колега. Хороший ментор повинен мати досвід, терплячість, час і готовність допомогти у навчанні. Його роль — направляти процес навчання, допомагати, відповідати на запитання, підтримувати та мотивувати.

Ти, ймовірно, погодишся, що можливостей для ефективного навчання не бракує. Цей перелік аж ніяк не вичерпний. Багато людей працюють на тим, як зробити навчання ще ефективнішим, тому регулярно виникають нові методи. Можна ефективно навчатися навіть [на телефоні](https://kt.academy/pl/article/nauka-programowania-na_telefonie) або [граючи в ігри з програмування](https://kt.academy/pl/article/gry-programistyczne).

# Вивчення програмування на телефоні

Майже кожен із нас щодня носить у кишені потужний навчальний пристрій, здатний показувати захопливі відео, кидати нам виклики з програмування або навіть перевіряти, як ми засвоїли матеріал. Так, я говорю про смартфон.

Звичайно, самого телефону, щоб навчитися програмувати, недостатньо. Врешті, потрібне середовище розробки, клавіатура тощо. Якщо Ти маєш вибір, учись на комп’ютері, тому що це значно більше нагадує реальне робоче середовище. Втім, смартфон може стати чудовим доповненням. Здебільшого тому, що він майже завжди під рукою. Тож ми можемо вчитися в черзі, у громадському транспорті чи під час короткої перерви на роботі.

Я не закликаю постійно залипати в телефоні. Якщо Ти не маєш такої звички, не раджу її формувати. Якщо ж Ти так чи інакше проводиш довгі години в Facebook, Instagram або за читанням новин, пропоную частину цього часу для різноманітності присвятити вивченню програмування.

На телефоні можна навчатися принаймні декількома способами:

- можна скористатися одним із курсів, щоб навчитися програмувати на телефоні;
- можна навчатися, використовуючи курси на платформах MOOC;
- можна грати в ігри з програмування на телефоні...

Є багато інших доступних варіантів, але обговорімо згадані вище.

## Курси з програмування на телефоні

Застосунків для вивчення програмування не бракує, особливо для ОС Android, але їх залишиться менше, якщо брати до уваги лише хороші та безплатні.

Нові застосунки з’являються регулярно, а оригінальні версії або старіють, або їхні розробники стягують за них велику платню. Тому, починаючи пошуки, слід перевірити, що можна знайти, та які застосунки рекомендують інші користувачі.

{width: 80%}
![Скріншот застосунку SoloLearn для вивчення програмування на телефоні.](SoloLearn.jpg)

## Навчальні платформи, доступні на телефоні

У розділі *Як навчитися програмувати* ми згадали платформи курсів, які мають радше академічний характер. Найпопулярніші з них мають власні мобільні застосунки, які дозволяють проходити курси за допомогою телефону. Вони часто дають можливість навчатися офлайн або відтворювати записи лекцій із вимкненим екраном. Це дуже зручно для використання в дорозі (я закінчив багато курсів у поїздах та літаках). Я знову рекомендуватиму платформи edX і Coursera, де ми знайдемо багато безплатних курсів, які часто проводять всесвітньовідомі авторитети [^504_1].

{width: 45%}
![Скріншоти застосунку Coursera для навчання на телефоні. Більшість лекцій мають академічний формат і проводяться професорами з провідних університетів світу.](Coursera.jpg)

## Ігри для вивчення програмування на телефоні

Так само, як у випадку навчальних комп’ютерних ігор, можна знайти й ігри для телефону, які тренують програмістське мислення. До них варто ставитися як до доповнення до вивчення програмування, так само, як до різноманітних головоломок при вивченні математики. Нижче подані скріншоти з ігор [Automaton](https://play.google.com/store/apps/details?id=com.JeremyFriesen.AutomationInc) та [Cursivity](https://play.google.com/store/apps/details?id=com.saadawigames.cursivity).

{width: 80%}
![Скріншоти ігор Automaton і Cursivity, які тренують програмістське мислення.](AutomatonCursivity.jpg)

Скільки інструментів для навчання програмуванню було створено... Від курсів, книг, ігор до мобільних застосунків. Неймовірно, скільки людей присвятили себе навчанню та допомозі іншим у науці. Нам залишається усім цим користуватися.

[^504_2]: Наприклад, курс з мови Scala на Coursera веде її творець Мартін Одерски. Так само курс із Kotlin веде її автор Андрей Бреслав. Там можна знайти курси провідних технічних університетів з усього світу.

